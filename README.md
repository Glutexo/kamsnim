# △ _Neruda_ aneb „Kam s ním?“ △ #

Nerudův [fejeton o starém slamníku](http://www.databazeknih.cz/knihy/kam-s-nim-28941) mi posloužil jako pojmenování nápadu na nový počítačový nástroj. Ten by mohl přijít vhod každému, kdo chce mít přehled o tom, co kde doma má. Vetešnictví v podobě jedniček a nul může začít! Nejen však to. Udržitelnost pořádku je v nepřímé úměře k počtu osob v domácnosti. Aplikace může přinést způsob jak jen několika jednoduchými návy značně ulevit doma vznikající entropii.

## Prvotní myšlenka ##

Základním předpokladem je, že většina věcí doma má své místo. Šampón v koupelně na vaně, šroubovák v bedně s nářadím v kumbále, chleba v ošatce ve spíži. Domov tedy můžeme stromově rozdělit na jednotlivá _místa_, kde se mohou nacházet _věci_. I _věc_ může být _místem_, např. zmiňovaná ošatka. _Místa_ narozdíl od _věcí_, běžně třeba místnosti, mohou nést příznak zakotvenosti. Takové pak nelze přenášet.

```
Byt
├╴Kuchyň
│ ├╴Kuchyňská linka
│ │ └╴…
│ ├╴Spíž
│ │ ├╴Podlaha
│ │ │ ├╴Krabice s bramborami
│ │ │ ├╴Krabice s cibulí a česnekem
│ │ │ └╴…
│ │ ├╴1. police odspoda (s pečivem)
│ │ │ └╴…
│ │ └╴…
│ └╴…
├╴Obývák
│ └╴…
└╴…
```

Obyvatel si tak může vést přehled o tom, kam co patří. Když si nemůže vzpomenout, může se do něj místo hledání podívat. Tím lze např. zjistit, zda není něco ve sklepě, nebo v které z krabic v ložnici jsou zimní bundy. Aby takový přehled dobře sloužil, musí poskytovat více přínosů, než s sebou přináší starostí. K tomu je samozřejmě potřeba poctivý přístup v zaznamenávání. To musí být rychlé, jednoduché a nejlépe i zábavné. Jinak se bude takový návyk vylučovat s nadneseným převažováním kladů nad zápory.

### Neroztříděné nápady ###

* Štítky s QR čtverečky. Takové by se daly lepit na _místa_ i na samotné _věci_. Snímání čtverečků je [zábavné](https://www.munzee.com/). Snímáním by bylo možné _věci_ házet do zásobníku a ten pak celý přesypat na _místo_. Sejmutí štítku na _místě_ by zobrazilo seznam/strom _věcí_ uvnitř. Samolepka na
  sobě může mít též napsané krátké číslo pro rychlé vyhledání v seznamu bez snímání.
* Zhernění úklidu. Nalezení věci na místě, kam nepatří, by body ubíralo. Její uklizení naopak přidávalo. Též lze zaznamenávat případy, kdy nějaká věc není na svém místě. Rozhraním by pak bylo možné tyto změny odesílat například [Habitice](http://www.habitica.com/).
* _Věci_/_místa_ by kromě uklizenosti mohla mít i další _stavy_. Nádobí, potažmo dřez příznak umytosti, záchod příznak papíru v držáku, jakákoliv místost příznak zhasnutosti. Jejich (ne)dodržení by tak šlo opět zhernit a ovládat štítky.
* Jedním takovým stavem může být zamčenost. Ta říká, že _věc_ (a vlastně i _místo_) někdo používá a proto není dostupná. Zamčenost by mělo být možné i přebírat.
* K _věcem_/_místům_ se mohou vázat _úkoly_. Ty by bylo dobré nějakým způsobem navázat na již používaný úkolníček: [Trello](http://www.trello.com/), [Wunderlist](http://www.wunderlist.com/), Připomínky… To je již jen krok od třídění podle uspořádání [GTD](http://gettingthingsdone.com/) či obdobného. Krabice pod stolem může být označená jako _vstup_, zimní gumy ve sklepě jako _další krok_. Vypsat si všechna _místa_ nebo _věci_ podle takových štítků by bylo užitečné.
* Některé _úkoly_ jsou opakované a podmíněné. Na pračce může být štítek, který vytvoří úkol pověsit prádlo přiřazený lavoru. U pytlů s kočkolitem, že je potřeba koupit nový.
* Ověřování _stavů_. Nástroj může jednou za čas vyvolat oznámení ověřující stav nějaké _věci_, nebo _místa_. Nejlépe vážený výběrem podle toho, na co se dlouho nesáhlo. Takové oznámení by bylo třeba: Jsou uklizené kolíčky? Není ve dřezu špinavé nádobí? Při takovém výběru je třeba zohledňovat, zda daná _věc_ není zrovna zamčená, stejně tak _místo_. Také by se hodilo mít možnost označit _věc_/_místo_ příznakem určujícím obtížnou přístupnost. Není žádoucí přehrabovat sklep jen proto, že si to něco usmyslelo. Vykonané ověření by body přidalo, zanedbané ubralo.
* Možnost nezamknutou _věc_ označit jako postrádanou ve chvíli, kdy není na svém místě. Členové by dostali upozornění s možností danou _věc_ dodatečně zamknout. S tím souvisí i možnost označit danou věc jako požadovanou. Upozornění dostane ten, kdo si ji zamknul. Po vrácení zase ten, kdo ji požadoval.

## Související ## 

Druhá myšlenka se týká domácích a ne nutně jen domácích pravidelných prací. Ta s uspořádáním a kýženými stavy souvisí, návrhem je však již mimo rámec výše nastíněného nástroje. Nejedná se již o strom, ale spíše o zvláštní podobu kalendáře či úkolníku. Hodí se mít přehled o tom, kdy se naposledy vysávalo v obýváku nebo čistil odtok dřezu. Ale stejně tak mimo domácí práce třeba kdy se naposledy zavolalo rodičům, nebo šlo do divadla.

Takový plánovač by pak umožňoval na _úkoly_ upozorňovat a řadit je podle naléhavosti. Lze jemně upozornit, že by bylo dobré něco udělat, a pak výrazně upozornit, že úkol nastavený na plnění aspoň jednou týdně, již leží ladem měsíc. Plnění takových _úkolů_ lze opět zhernit.

Splnění úkolu, vytvoření nového výskytu opakovaného opět může usnadnit samolepka s QR čtverečkem nebo číslem. Náledné zhernění pak přidat trochu dobrého pocitu z odvedené práce. Na stejném principu jako [Buzer-lístek](http://www.konec-prokrastinace.cz/buzer-listek/), [Way of life](http://wayoflifeapp.com) či jakýkoliv jiný nástroj na budování návyků.

### Doplňující nápady: ##

* Výzvy: měsíc bez špinavého nádobí, tři větší úklidové během týdne a podobně.
* Velké dny, dohánění zanedbaného.
* Rozdělení _úkolů_ mezi přihlášené členy, celkově i jednotlivě.

